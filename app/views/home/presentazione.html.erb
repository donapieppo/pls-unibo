<div class="px-4 lg:px-16 leading-8">
  <h1 class="title">Presentazione</h1>

  <h2 class="my-4">Cos'è il PLS e come si articola in Unibo</h2>

  <h3 class="my-4">Progetto Lauree Scientifiche</h3>

  <p>Questo progetto è nato nel 2004 con l'obiettivo di combattere la crescente disaffezione dei giovani nei confronti delle discipline scientifiche.</p>

  <p>Fenomeno evidenziato dalla chiara e costante diminuzione delle iscrizioni a corsi di laurea di tipo scientifico; a dispetto del fatto che i laureati in discipline scientifiche risultassero essere tra i più richiesti dal mercato del lavoro.</p>

  <p>Lo sviluppo del nostro Paese richiede il rilancio della scienza, oltre al potenziamento degli investimenti in alta tecnologia, riconosciuta da tutti essere la chiave della competitività internazionale.</p>

  <p>Il progetto aveva lo scopo di individuare una serie di proposte per il rilancio degli studi scientifici attraverso provvedimenti strutturali mirati a:</p>

  <ul>
    <li>stimolare l'interesse dei giovani allo studio di queste materie,</li>
    <li>fornire una più adeguata preparazione nelle materie scientifiche di base,</li>
    <li>potenziare l'interazione tra Università e impresa al fine di favorire l'inserimento dei nostri studenti nel mercato dell'alta tecnologia.</li>
  </ul>

  <h3 class="my-4">Piano Lauree Scientifiche</h3>

  <p>Dall'anno accademico 2010/2011, per sottolineare la necessità di passare dalla sperimentazione ad una realizzazione di sistema, il Progetto Lauree Scientifiche è stato rinominato Piano Lauree Scientifiche. Per questo, oltre alle attività già proposte nelle precedenti edizioni, ve ne sono di nuove ispirate proprio a questo principio guida.</p>

  <p>La certificazione delle attività e delle competenze degli insegnanti potrà essere riconosciuta per l'attribuzione di funzioni di coordinamento e gestione di progetti, di gruppi di ricerca e di attività di formazione degli insegnanti. Inoltre potrà essere capitalizzata e utilizzata come credito formativo in corsi di perfezionamento o master universitari.</p>

  <h3 class="my-4">Come partecipare alle attività del PLS</h3>

  <p>Le attività del PLS sono rivolte a docenti e studenti di scuola secondaria superiore.</p>

  <p>Le modalità di partecipazione variano leggermente per le diverse attività, ma, ad eccezione degli eventi di presentazione, l'iscrizione richiesta è obbligatoria, le modalità di iscrizione sono riportate in dettaglio nelle pagine di ogni area.</p>

</div>
